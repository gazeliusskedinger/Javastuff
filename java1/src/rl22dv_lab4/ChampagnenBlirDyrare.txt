Svenskarna dricker champagne som aldrig förr. Vi drack hela 738.000 liter champagne i Sverige 
förra året och i år pekar siffrorna mot en 25-procentig ökning. Svenskarnas konsumtion av champagne 
tog fart vid millennieskiftet och har sedan dess varit hög.

Men är festen slut nu? Sedan flera år tillbaka har vi matats med uppgifter om att det håller på att 
uppstå en brist på champagne. Det är nämligen inte bara vi i västvärlden som blivit törstigare på 
champagne. Den starka tillväxten i Ryssland, Kina och Indien har skapat en växande medelklass som 
fått smak på den ädla drycken.

För fem år sedan såldes 287 miljoner flaskor champagne per år i världen. Förra året var försäljningen 
321 miljoner och i år väntas siffran öka till 330 miljoner. Exporten till Ryssland väntas i år växa 
med 39 procent, till Kina med 50 procent och till Indien med 125 procent.

Problemet är att det bara är mousserande vin från distriktet med samma namn i nordöstra Frankrike som 
får kalla sig champagne och det är ett exakt geografiskt avgränsat område enligt fransk lag. Därmed 
finns det ett tak för hur stor produktionen kan bli. Och enligt Jörn Ek, informationschef på Arvid Nordquist, 
som importerar storsäljaren Bollinger, är vi nära det taket.

- Man ligger för närvarande någonstans mellan två och tre procent från produktionstaket, och det innebär 
ju att man inom en väldigt snar framtid kommer att slå i det här taket. Och då finns det egentligen två 
möjligheter, det ena är att de franska myndigheterna bestämmer sig för att utöka distriktet och det förs 
sådana diskussioner. Det andra är ju att vi hamnar i en perfekt marknad där tillgången och efterfrågan 
helt kommer att styra priset, säger Ek.

Redan börjar det komma prishöjningar från odlarledet och producenterna måste sedan ta ut motsvarande 
höjningar för att behålla lönsamheten. Jörn Ek tror att prishöjningarna kommer snabbare framöver eftersom 
produktionen är nära taket.

- För vår del vill vi höja med cirka från april 2008 och jag tror att liknande siffror kan vara giltiga 
för många andra kvalitetsmärken, säger Ek.

En flaska Bollinger Special Cuvée Brut skulle då bli 35 kronor dyrare och kosta 384 kronor.

Björn Rydberg, presschef på Systembolaget, har lugnande ord till dem som befarat brist till nyår.

- Vi har gott om champagne. Dessutom lanserar vi nu den 1 december ytterligare 21 champagnemärken 
och den 13 december lanserar vi ytterligare 22 lite dyrare champagner, säger Rydberg.

Han vill inte kommentera leverantörernas krav på prishöjningar eftersom det kommer att bli föremål för 
förhandlingar inför den prisjustering som görs den 1 april. 
 
Från Peter Challis/TT